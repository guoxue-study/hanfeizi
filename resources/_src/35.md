# 外储说右下
一、赏罚共则禁令不行，何以明之，明之以造父、于期。子罕为出彘，田恒为圃池，故宋君、简公弑。患在王良、造父之共车，田连、成窍之共琴也。
二、治强生于法，弱乱生于阿，君明于此，则正赏罚而非仁下也。爵禄生于功，诛罚生于罪，臣明于此，则尽死力而非忠君也。君通于不仁，臣通于不忠，则可以王矣。昭襄知主情，而不发五苑；田鲔知臣情，故教田章；而公仪辞鱼。
三、明主者、鉴于外也，而外事不得不成，故苏代非齐王。人主鉴于士也，而居者不适不显，故潘寿言禹情。人主无所觉悟，方吾知之，故恐同衣于族，而况借于权乎？吴章知之，故说以佯，而况借于诚乎？赵王恶虎目而壅；明主之道，如周行人之却卫侯也。
四、人主者，守法责成以立功者也。闻有吏虽乱而有独善之民，不闻有乱民而有独治之吏，故明主治吏不治民。说在摇木之本，与引网之纲。故失火之啬夫，不可不论也。救火者，吏操壶走火、则一人之用也，操鞭使人、则役万夫。故所遇术者，如造父之遇惊马，牵马推车则不能进，代御执辔持厕则马咸骛矣。是以说在椎锻平夷，榜檠矫直。不然，败在淖齿用齐戮闵王，李兑用赵饿主父也。
五、因事之理则不劳而成，故兹郑之踞辕而歌以上高梁也。其患在赵简主税吏请轻重，薄疑之言国中饱；简主喜而府库虚，百姓饿而奸吏富也。故桓公巡民而管仲省腐财怨女。不然，则在延陵乘马不得进，造父过之而为之泣也。
右经
说一
造父御四马，驰骤周旋而恣欲于马。恣欲于马者，擅辔厕之制也。然马惊于出彘，而造父不能禁制者，非辔厕之严不足也，威分于出彘也。王子于期为驸驾，辔厕不用而择欲于马，擅刍水之利也。然马过于圃池而驸马败者，非刍水之利不足也，德分于圃池也。故王良、造父，天下之善御者也，然而使王良操左革而叱吒之，使造父操右革而鞭笞之，马不能行十里，共故也。田连、成窍，天下善鼓琴者也，然而田连鼓上，成窍擫下，而不能成曲，亦共故也。夫以王良、造父之巧，共辔而御不能使马，人主安能与其臣共权以为治？以田连、成窍之巧，共琴而不能成曲，人主又安能与其臣共势以成功乎？
一曰。造父为齐王驸驾，渴马服成，效驾圃中，渴马见圃池，去车走池，驾败。王子于期为赵简主取道争千里之表，其始发也，彘伏沟中，王子于期齐辔厕而进之，彘突出于沟中，马惊驾败。
司城子罕谓宋君曰：“庆赏赐与，民之所喜也，君自行之。杀戮诛罚，民之所恶也，臣请当之。”宋君曰：“诺。”于是出威令，诛大臣，君曰“问子罕”也。于是大臣畏之，细民归之。处期年，子罕杀宋君而夺政。故子罕为出彘以夺其君国。
简公在上位，罚重而诛严，厚赋敛而杀戮民。田成恒设慈爱，明宽厚。简公以齐民为渴马，不以恩加民，而田成恒以仁厚为圃池也。
一曰。造父为齐王驸驾，以渴服马，百日而服成，服成请效驾，齐王王曰：“效驾于圃中。”造父驱车入圃，马见圃池而走，造父不能禁。造父以渴服马久矣，今马见池，駻而走，虽造父不能治。今简公之以法禁其众久矣，而田成恒利之，是田成恒倾圃池而示渴民也。
一曰。王子于期为宋君为千里之逐。已驾，察手吻文。且发矣，驱而前之，轮中绳引而却之，马掩迹。拊而发之，彘逸出于窦中，马退而却，厕不能进前也，马駻而走，辔不能正也。
一曰。司城子罕谓宋君曰：“庆赏赐予者，民之所好也，君自行之。诛罚杀戮者，民之所恶也，臣请当之。”于是戮细民而诛大臣，君曰“与子罕议之”。居期年，民知杀生之命制于子罕也，故一国归焉。故子罕劫宋君而夺其政，法不能禁也。故曰子罕为出彘，而田成常为圃池也。令王良、造父共车，人操一边辔而入门闾，驾必败而道不至也。令田连、成窍共琴，人抚一弦而挥，则音必败曲不遂矣。
说二
秦昭王有病，百姓里买牛而家为王祷。公孙述出见之，入贺王曰：“百姓乃皆里买牛为王祷。”王使人问之，果有之。王曰：“訾之人二甲。夫非令而擅祷，是爱寡人也。夫爱寡人，寡人亦且改法而心与之相循者，是法不立，法不立，乱亡之道也。不如人罚二甲而复与为治。”
一曰。秦襄王病，百姓为之祷，病愈，杀牛塞祷。郎中阎遏、公孙衍出见之曰：“非社腊之时也，奚自杀牛而祠社？”怪而问之。百姓曰：“人主病，为之祷，今病愈，杀牛塞祷。”阎遏、公孙衍说，见王，拜贺曰：“过尧、舜矣。”王惊曰：“何谓也？”对曰：“尧、舜，其民未至为之祷也，今王病，而民以牛祷，病愈，杀牛塞祷，故臣窃以王为过尧、舜也。”王因使人问之何里为之，訾其里正与伍老屯二甲。阎遏、公孙衍愧不敢言。居数月，王饮酒酣乐，阎遏、公孙衍谓王曰：“前时臣窃以王为过尧、舜，非直敢谀也。尧、舜病，且其民未至为之祷也。今王病而民以牛祷，病愈，杀牛塞祷。今乃訾其里正与伍老屯二甲，臣窃怪之。”王曰：“子何故不知于此。彼民之所以为我用者，非以吾爱之为我用者也，以吾势之为我用者也。吾释势与民相收，若是，吾适不爱，而民因不为我用也，故遂绝爱道也。”
秦大饥，应侯请曰：“五苑之草著、蔬菜、橡果、枣栗，足以活民，请发之。”昭襄王曰：“吾秦法，使民有功而受赏，有罪而受诛。今发五苑之蔬草者，使民有功与无功俱赏也。夫使民有功与无功俱赏者，此乱之道也。夫发五苑而乱，不如弃枣蔬而治。”一曰。“今发五苑之蓏蔬枣栗足以活民，是用民有功与无功争取也。夫生而乱，不如死而治，大夫其释之。”
田鲔教其子田章曰：“欲利而身，先利而君；欲富而家，先富而国。”
一曰。田鲔教其子田章曰：“主卖官爵，臣卖智力，故自恃无恃人。”
公仪休相鲁而嗜鱼，一国尽争买鱼而献之，公仪子不受，其弟谏曰：“夫子嗜鱼而不受者何也？”对曰：“夫唯嗜鱼，故不受也。夫即受鱼，必有下人之色，有下人之色，将枉于法，枉于法则免于相，虽嗜鱼，此不必能自给致我鱼，我又不能自给鱼。即无受鱼而不免于相，虽嗜鱼，我能长自给鱼。”此明夫恃人不如自恃也，明于人之为己者不如己之自为也。
说三
子之相燕，贵而主断。苏代为齐使燕，王问之曰：“齐王亦何如主也？”对曰：“必不霸矣。”燕王曰：“何也？”对曰：“昔桓公之霸也，内事属鲍叔，外事属管仲，桓公被发而御妇人，日游于市。今齐王不信其大臣。”于是燕王因益大信子之。子之闻之，使人遗苏代金百镒，而听其所使之。
一曰。苏代为秦使燕，见无益子之，则必不得事而还，贡赐又不出，于是见燕王乃誉齐王。燕王曰：“齐王何若是之贤也！则将必王乎？”苏代曰：“救亡不暇，安得王哉？”燕王曰：“何也？”曰：“其任所爱不均。”燕王曰：“其亡何也？”曰：“昔者齐桓公爱管仲，置以为仲父，内事理焉，外事断焉，举国而归之，故一匡天下，九合诸侯。今齐任所爱不均，是以知其亡也。”燕王曰：“今吾任子之，天下未之闻也。”于是明日张朝而听子之。
潘寿谓燕王曰：“王不如以国让子之。人所以谓尧贤者，以其让天下于许由，许由必不受也，则是尧有让许由之名而实不失天下也。今王以国让子之，子之必不受也，则是王有让子之之名而与尧同行也。”于是燕王因举国而属之，子之大重。
一曰。潘寿，阚者。燕使人聘之。潘寿见燕王曰：“臣恐子之之如益也。”王曰：“何益哉？”对曰：“古者禹死，将传天下于益，启之人因相与攻益而立启。今王信爱子之，将传国子之，太子之人尽怀印为，子之之人无一人在朝廷者，王不幸弃群臣，则子之亦益也。”王因收吏玺自三百石以上皆效之子之，子之大重。
夫人主之所以镜照者，诸侯之士徒也，今诸侯之士徒皆私门之党也。人主之所以自浅娟者，岩穴之士徒也，今岩穴之士徒皆私门之舍人也。是何也？夺褫之资在子之也。故吴章曰：“人主不佯憎爱人，佯爱人不得复憎也，佯憎人不得复爱也。”
一曰。燕王欲传国于子之也，问之潘寿，对曰：“禹爱益，而任天下于益，已而以启人为吏。及老，而以启为不足任天下，故传天下于益，而势重尽在启也。已而启与友党攻益而夺之天下，是禹名传天下于益，而实令启自取之也。此禹之不及尧、舜明矣。今王欲传之子之，而吏无非太子之人者也。是名传之，而实令太子自取之也。”燕王乃收玺自三百石以上皆效之子之，子之遂重。
方吾子曰：“吾闻之古礼，行不与同服者同车，不与同族者共家，而况君人者乃借其权而外其势乎！”
吴章谓韩宣王曰：“人主不可佯爱人，一日不可复憎；不可以佯憎人，一日不可复爱也。故佯憎佯爱之徵见，则谀者因资而毁誉之，虽有明主不能复收，而况于以诚借人也！”
赵王游于圃中，左右以菟与虎而辍，盼然环其眼，王曰：“可恶哉，虎目也！”左右曰：“平阳君之目可恶过此。见此未有害也，见平阳君之目如此者则必死矣。”其明日，平阳君闻之，使人杀言者，而王不诛也。
卫君入朝于周，周行人问其号，对曰：“诸侯辟疆。”周行人却之曰：“诸侯不得与天子同号。”卫君乃自更曰“诸侯毁”而后内之。仲尼闻之曰：“远哉禁逼，虚名不以借人，况实事乎！”
说四
摇木者一一摄其叶则劳而不遍，左右拊其本而叶遍摇矣。临渊而摇木，鸟惊而高，鱼恐而下。善张网者引其纲，不一一摄万目而后得则是劳而难，引其纲而鱼已囊矣。故吏者，民之本纲者也，故圣人治吏不治民。
救火者，令吏挈壶瓮而走火则一人之用也，操鞭棰指麾而趣使人则制万夫。是以圣人不亲细民，明主不躬小事。
造父方耨，得有子父乘车过者，马惊而不行，其子下车牵马，父子推车请造父助我推车，造父因收器辍而寄载之，援其子之乘，乃始检辔持厕，未之用也而马辔惊矣。使造父而不能御，虽尽力劳身助之推车，马犹不肯行也。今身使佚，且寄载，有德于人者，有术而御之也。故国者君之车也，势者君之马也，无术以御之，身虽劳犹不免乱，有术以御之，身处佚乐之地，又致帝王之功也。
椎锻者所以平不夷也，榜檠者所以矫不直也，圣人之为法也，所以平不夷矫不直也。
淖齿之用齐也擢闵王之筋，李兑之用赵也饿杀主父。此二君者皆不能用其椎锻榜檠，故身死为戮而为天下笑。
一曰。入齐则独闻淖齿而不闻齐王，入赵则独闻李兑而不闻赵王。故曰：人主者不操术，则威势轻而臣擅名。
一曰。田婴相齐，人有说王者曰：“终岁之计，王不一以数日之间自听之，则无以知吏之奸邪得失也。”王曰：“善。”田婴闻之，即遽请于王而听其计，王将听之矣，田婴令官具押券斗石参升之计，王自听计，计不胜听，罢食，后复坐，不复暮食矣。田婴复谓曰：“群臣所终岁日夜不敢偷怠之事也，王以一夕听之，则群臣有为劝勉矣。”王曰：“诺。”俄而王已睡矣，吏尽揄刀削其押券升石之计。王自听之，乱乃始生。
一曰。武灵王使惠文王莅政，李兑为相，武灵王不以身躬亲杀生之柄，故劫于李兑。
说五
兹郑子引辇上高梁而不能支。兹郑踞辕而歌，前者止，后者趋，辇乃上。使兹郑无术以致人，则身虽绝力至死，辇犹不上也。今身不至劳苦而辇以上者，有术以致人之故也。
赵简主出税者，吏请轻重，简主曰：“勿轻勿重。重则利入于上，若轻则利归于民，吏无私利而正矣。”薄疑谓赵简主曰：“君之国中饱。”简主欣然而喜曰：“何如焉？”对曰：“府库空虚于上，百姓贫饿于下，然而奸吏富矣。”
齐桓公微服以巡民家，人有年老而自养者，桓公问其故，对曰：“臣有子三人，家贫，无以妻之，佣未反。”桓公归，以告管仲，管仲曰：“畜积有腐弃之财则人饥饿，宫中有怨女则民无妻。”桓公曰：“善。”乃论宫中有妇人而嫁之，下令于民曰：“丈夫二十而室，妇人十五而嫁。”
一曰。桓公微服而行于民间，有鹿门稷者，行年七十而无妻，桓公问管仲曰：“有民老而无妻者乎？”管仲曰：“有鹿门稷者，行年七十矣而无妻”桓公曰：“何以令之有妻？”管仲曰：“臣闻之，上有积财则民臣必匮乏于下，宫中有怨女则有老而无妻者。”桓公曰：“善。”令于宫中女子未尝御出嫁之，乃令男子年二十而室，女年十五而嫁。则内无怨女，外无旷夫。
延陵卓子乘苍龙挑文之乘，钩饰在前，错錣在后，马欲进则钩饰禁之，欲退则错錣贯之，马因旁出。造父过而为之泣涕曰：“古之治人亦然矣。夫赏所以劝之而毁存焉，罚所以禁之而誉加焉，民中立而不知所由，此亦圣人之所为泣也。”
一曰。延陵卓子乘苍龙与翟文之乘，前则有错饰，后则有利錣，进则引之，退则厕之，马前不得进，后不得退，遂避而逸，因下抽刀而刎其脚。造父见之、泣，终日不食，因仰天而叹曰：“厕所以进之也，错饰在前；引所以退之也，利錣在后。今人主以其清洁也进之，以其不适左右也退之，以其公正也誉之，以其不听从也废之，民惧，中立而不知所由，此圣人之所为泣也。”
