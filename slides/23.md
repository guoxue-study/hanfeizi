---
marp: true
title: 说林下
theme: uncover
paginate: true
---

# 说林下

---

![](assets/audios/23/1.mp3)

伯乐教二人相踶马，相与之简子厩观马。一人举踶马，其一人从后而循之，三抚其尻而马不踶，此自以为失相。其一人曰： __「子非失相也。此其为马也，踒肩而肿膝。夫踶马也者，举后而任前，肿膝不可任也，故后不举。子巧于相踶马而拙于任肿膝。」__ 夫事有所必归，而以有所，肿膝而不任，智者之所独知也。惠子曰： __「置猿于柙中，则与豚同。」__ 故势不便，非所以逞能也。

---

![](assets/audios/23/2.mp3)

卫将军文子见曾子，曾子不起而延于坐席，正身于奥。文子谓其御曰： __「曾子，愚人也哉！以我为君子也，君子安可毋敬也？以我为暴人也，暴人安可侮也？曾子不僇命也。」__ 

---

![](assets/audios/23/3.mp3)

鸟有翢翢者，重首而屈尾，将欲饮于河则必颠，乃衔其羽而饮之。人之所有饮不足者，不可不索其羽也。

---

![](assets/audios/23/4.mp3)

鳝似蛇，蚕似蠋。人见蛇则惊骇，见蠋则毛起。渔者持鳝，妇人拾蚕，利之所在，皆为贲、诸。

---

![](assets/audios/23/5.mp3)

伯乐教其所憎者相千里之马，教其所爱者相驽马。千里之马时一，其利缓，驽马日售，其利急。此《周书》所谓 __「下言而上用者惑也。」__ 

---

![](assets/audios/23/6.mp3)

桓赫曰： __「刻削之道，鼻莫如大，目莫如小。鼻大可小，小不可大也。目小可大，大不可小也。」__ 举事亦然，为其不可复者也，则事寡败矣。

---

![](assets/audios/23/7.mp3)

崇侯、恶来知不适纣之诛也，而不见武王之灭之也。比干、子胥知其君之必亡也，而不知身之死也。故曰： __「崇侯、恶来知心而不知事，比干、子胥知事而不知心。」__ 圣人其备矣。

---

![](assets/audios/23/8.mp3)

宋太宰贵而主断。季子将见宋君，梁子闻之曰： __「语必可与太宰三坐乎，不然，将不免。」__ 季子因说以贵主而轻国。

---

![](assets/audios/23/9.mp3)

杨朱之弟杨布衣素衣而出，天雨，解素衣，衣缁衣而反，其狗不知而吠之。杨布怒，将击之。杨朱曰： __「子毋击也，子亦犹是。曩者使女狗白而往，黑而来，子岂能毋怪哉！」__ 

---

![](assets/audios/23/10.mp3)

惠子曰： __「羿执鞅持捍，操弓关机，越人争为持的。弱子捍弓，慈母入室闭户。故曰：可必，则越人不疑羿；不可必，则慈母逃弱子。」__ 

---

![](assets/audios/23/11.mp3)

桓公问管仲 __「富有涯乎」__ ？答曰： __「水之以涯，其无水者也。富之以涯，其富已足者也。人不能自止于足，而亡其富之涯乎。」__ 

---

![](assets/audios/23/12.mp3)

宋之富贾有监止子者，与人争买百金之璞玉，因佯失而毁之，负其百金，而理其毁瑕，得千溢焉。事有举之而有败而贤其毋举之者，负之时也。

---

![](assets/audios/23/13.mp3)

有欲以御见荆王者，众驺妒之，因曰： __「臣能撽鹿。」__ 见王，王为御，不及鹿，自御及之。王善其御也，乃言众驺妒之。

---

![](assets/audios/23/14.mp3)

荆令公子将伐陈，丈人送之曰： __「晋强，不可不慎也。」__ 公子曰： __「丈人奚忧，吾为丈人破晋。」__ 丈人曰： __「可。吾方庐陈南门之外。」__ 公子曰： __「是何也？」__ 曰： __「我笑句践也，为人之如是其易也，己独何为密密十年难乎？」__ 

---

![](assets/audios/23/15.mp3)

尧以天下让许由，许由逃之，舍于家人，家人藏其皮冠。夫弃天下而家人藏其皮冠，是不知许由者也。

---

![](assets/audios/23/16.mp3)

三虱相与讼，一虱过之，曰： __「讼者奚说？」__ 三虱曰： __「争肥饶之地。」__ 一虱曰： __「若亦不患腊之至而茅之燥耳，若又奚患？」__ 于是乃相与聚嘬其母而食之。彘臞，人乃弗杀。

---

![](assets/audios/23/17.mp3)

虫有就者，一身两口，争食相齕也。遂相杀，因自杀。人臣之争事而亡其国者，皆蚘类也。

---

![](assets/audios/23/18.mp3)

宫有垩器，有涤则洁矣。行身亦然，无涤垩之地则寡非矣。

---

![](assets/audios/23/19.mp3)

公子纠将为乱，桓公使使者视之，使者报曰： __「笑不乐，视不见，必为乱。」__ 乃使鲁人杀之。

---

![](assets/audios/23/20.mp3)

公孙弘断发而为越王骑，公孙喜使人绝之曰： __「吾不与子为昆弟矣。」__ 公孙弘曰： __「我断发，子断颈而为人用兵，我将谓子何？」__ 周南之战，公孙喜死焉。

---

![](assets/audios/23/21.mp3)

有与悍者邻，欲卖宅而避之。人曰： __「是其贯将满矣，子姑待之。」__ 答曰： __「吾恐其以我满贯也。」__ 遂去之。故曰： __「物之几者，非所靡也。」__ 

---

![](assets/audios/23/22.mp3)

孔子谓弟子曰： __「孰能导子西之钓名也？」__ 子贡曰： __「赐也能。」__ 乃导之，不复疑也。孔子曰： __「宽哉，不被于利；洁哉，民性有恒。曲为曲，直为直。孔子曰子西不免。」__ 白公之难，子西死焉。故曰： __「直于行者曲于欲。」__ 

---

![](assets/audios/23/23.mp3)

晋中行文子出亡，过于县邑，从者曰： __「此啬夫，公之故人，公奚不休舍？且待后车。」__ 文子曰： __「吾尝好音，此人遗我鸣琴；吾好佩，此人遗我玉环；是振我过者也。以求容于我者，吾恐其以我求容于人也。」__ 乃去之。果收文子后车二乘而献之其君矣。

---

![](assets/audios/23/24.mp3)

周躁谓宫他曰： __「为我谓齐王曰：以齐资我于魏，请以魏事王。」__ 宫他曰： __「不可，是示之无魏也，齐王必不资于无魏者，而以怨有魏者。公不如曰：以王之所欲，臣请以魏听王。齐王必以公为有魏也，必因公。是公有齐也，因以有齐、魏矣。」__ 

---

![](assets/audios/23/25.mp3)

白圭谓宋令尹曰： __「君长自知政，公无事矣。今君少主也而务名，不如令荆贺君之孝也，则君不夺公位，而大敬重公，则公常用宋矣。」__ 

---

![](assets/audios/23/26.mp3)

管仲、鲍叔相谓曰： __「君乱甚矣，必失国。齐国之诸公子其可辅者，非公子纠则小白也，与子人事一人焉，先达者相收。」__ 管仲乃从公子纠，鲍叔从小白。国人果弑君，小白先入为君，鲁人拘管仲而效之，鲍叔言而相之。故谚曰： __「巫咸虽善祝，不能自祓也；秦医虽善除，不能自弹也。」__ 以管仲之圣而待鲍叔之助，此鄙谚所谓 __「虏自卖裘而不售，士自誉辩而不信」__ 者也。

---

![](assets/audios/23/27.mp3)

荆王伐吴，吴使沮卫蹙融犒于荆师而将军曰 __「缚之，杀以衅鼓。」__ 问之曰： __「汝来卜乎？」__ 答曰： __「卜。」__  __「卜吉乎？」__ 曰： __「吉。」__ 荆人曰： __「今荆将与女衅鼓其何也？」__ 答曰： __「是故其所以吉也。吴使人来也，固视将军怒。将军怒，将深沟高垒；将军不怒，将懈怠。今也将军杀臣，则吴必警守矣。且国之卜，非为一臣卜。夫杀一臣而存一国，其不言吉何也？且死者无知，则以臣衅鼓无益也；死者有知也，臣将当战之时，臣使鼓不鸣。」__ 荆人因不杀也。

---

![](assets/audios/23/28.mp3)

知伯将伐仇由，而道难不通。乃铸大钟遗仇由之君，仇由之君大说，除道将内之。赤章曼枝曰： __「不可。此小之所以事大也，而今也大以来，卒必随之，不可内也。」__ 仇由之君不听，遂内之。赤章曼枝因断毂而驱，至于齐七月，而仇由亡矣。

---

![](assets/audios/23/29.mp3)

越已胜吴，又索卒于荆而攻晋，左史倚相谓荆王曰： __「夫越破吴，豪士死，锐卒尽，大甲伤，今又索卒以攻晋，示我不病也，不如起师与分吴。」__ 荆王曰： __「善。」__ 因起师而从越，越王怒，将击之，大夫种曰： __「不可。吾豪士尽，大甲伤，我与战必不克，不如赂之。」__ 乃割露山之阴五百里以赂之。

---

![](assets/audios/23/30.mp3)

荆伐陈，吴救之，军闲三十里，雨十日夜，星。左史倚相谓子期曰： __「雨十日，甲辑而兵聚，吴人必至，不如备之。」__ 乃为陈，陈未成也而吴人至，见荆陈而反。左史曰： __「吴反覆六十里，其君子必休，小人必食，我行三十里击之，必可败也。」__ 乃从之，遂破吴军。

---

![](assets/audios/23/31.mp3)

韩、赵相与为难。韩子索兵于魏，曰： __「愿借师以伐赵。」__ 魏文侯曰： __「寡人与赵兄弟，不可以从。」__ 赵又索兵以攻韩，文侯曰： __「寡人与韩兄弟，不敢从。」__ 二国不得兵，怒而反。已乃知文侯以构于己，乃皆朝魏。

---

![](assets/audios/23/32.mp3)

齐伐鲁，索谗鼎，鲁以其雁往，齐人曰： __「雁也。」__ 鲁人曰： __「真也。」__ 齐曰： __「使乐正子春来，吾将听子。」__ 鲁君请乐正子春，乐正子春曰： __「胡不以其真往也？」__ 君曰： __「我爱之。」__ 答曰： __「臣亦爱臣之信。」__ 

---

![](assets/audios/23/33.mp3)

韩咎立为君，未定也。弟在周，周欲重之，而恐韩咎不立也。綦毋恢曰： __「不若以车百乘送之。得立，因曰为戒；不立，则曰来效贼也。」__ 

---

![](assets/audios/23/34.mp3)

靖郭君将城薛，客多以谏者。靖郭君谓谒者曰： __「毋为客通。」__ 齐人有请见者曰： __「臣请三言而已，过三言，臣请烹。」__ 靖郭君因见之，客趋进曰： __「海大鱼。」__ 因反走。靖郭君曰： __「请闻其说。」__ 客曰： __「臣不敢以死为戏。」__ 靖郭君曰： __「愿为寡人言之。」__ 答曰： __「君闻大鱼乎？网不能止，缴不能絓也，荡而失水，蝼蚁得意焉。今夫齐亦君之海也，君长有齐，奚以薛为？君失齐，虽隆薛城至于天犹无益也。」__ 靖郭君曰： __「善。」__ 乃辍，不城薛。

---

![](assets/audios/23/35.mp3)

荆王弟在秦，秦不出也。中射之士曰： __「资臣百金，臣能出之。」__ 因载百金之晋，见叔向，曰： __「荆王弟在秦，秦不出也，请以百金委叔向。」__ 叔向受金，而以见之晋平公曰： __「可以城壶丘矣。」__ 平公曰： __「何也？」__ 对曰： __「荆王弟在秦，秦不出也，是秦恶荆也，必不敢禁我城壶丘。若禁之，我曰：为我出荆王之弟，吾不城也。彼如出之，可以德荆。彼不出，是卒恶也，必不敢禁我城壶丘矣。」__ 公曰： __「善。」__ 乃城壶丘，谓秦公曰： __「为我出荆王之弟，吾不城也。」__ 秦因出之，荆王大说，以鍊金百镒遗晋。

---

![](assets/audios/23/36.mp3)

阖庐攻郢，战三胜，问子胥曰： __「可以退乎？」__ 子胥对曰： __「溺人者一饮而止则无逆者，以其不休也，不如乘之以沈之。」__ 

---

![](assets/audios/23/37.mp3)

郑人有一子，将宦，谓其家曰： __「必筑坏墙，是不善人将窃。」__ 其巷人亦云。不时筑，而人果窃之。以其子为智，以巷人告者为盗。