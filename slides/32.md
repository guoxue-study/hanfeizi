---
marp: true
title: 外储说左上
theme: uncover
paginate: true
---

# 外储说左上

---

![](assets/audios/32/1.mp3)

一、明主之道，如有若之应密子也。明主之听言也美其辩，其观行也贤其远，故群臣士民之道言者迂弘，其行身也离世。其说在田鸠对荆王也。故墨子为木鸢，讴癸筑武宫。夫药酒用言，明君圣主之以独知也。

---

![](assets/audios/32/2.mp3)

二、人主之听言也，不以功用为的，则说者多棘刺白马之说；不以仪的为关，则射者皆如羿也。人主于说也，皆如燕王学道也；而长说者，皆如郑人争年也。是以言有纤察微难而非务也，故李、惠、宋、墨皆画策也；论有迂深闳大非用也，故畏震瞻车状皆鬼魅也；言而拂难坚确非功也，故务、卞、鲍、介、墨翟皆坚瓠也。且虞庆诎匠也而屋壤，范且穷工而弓折。是故求其诚者，非归饷也不可。

---

![](assets/audios/32/3.mp3)

三、挟夫相为则责望，自为则事行。故父子或怨噪，取庸作者进美羹。说在文公之先宣言，与句践之称如皇也。故桓公藏蔡怒而攻楚，吴起怀瘳实而吮伤。且先王之赋颂，锺鼎之铭，皆播吾之迹，华山之博也。然先王所期者利也，所用者力也。筑社之谚，目辞说也。请许学者而行宛曼于先王，或者不宜今乎？如是不能更也。郑县人得车厄也，卫人佐弋也，卜子妻写弊裤也，而其少者也。先王之言，有其所为小而世意之大者，有其所为大而世意之小者，未可必知也。说在宋人之解书，与梁人之读记也。故先王有郢书而后世多燕说。夫不适国事而谋先王，皆归取度者也。

---

![](assets/audios/32/4.mp3)

四、利之所在民归之，名之所彰士死之。是以功外于法而赏加焉，则上不能得所利于下；名外于法而誉加焉，则士劝名而不畜之于君。故中章、胥己仕，而中牟之民弃田圃而随文学者邑之半；平公腓痛足痹而不敢坏坐，晋国之辞仕托者国之锤。此三士者，言袭法则官府之籍也，行中事则如令之民也，二君之礼太甚；若言离法而行远功，则绳外民也，二君又何礼之，礼之当亡。且居学之士，国无事不用力，有难不被甲；礼之则惰修耕战之功，不礼则周主上之法；国安则尊显，危则为屈公之威；人主奚得于居学之士哉？故明王论李疵视中山也。

---

![](assets/audios/32/5.mp3)

五、《诗》曰： __「不躬不亲，庶民不信。」__ 傅说之以无衣紫，缓之以郑简、宋襄，责之以尊厚耕战。夫不明分，不责诚，而以躬亲位下，且为下走睡卧，与夫揜弊微服。孔丘不知，故称犹盂。邹君不知，故先自僇。明主之道，如叔向赋猎，与昭侯之奚听也。

---

![](assets/audios/32/6.mp3)

六、小信成则大信立，故明主积于信。赏罚不信，则禁令不行。说在文公之攻原与箕郑救饿也。是以吴起须故人而食，文侯会虞人而猎。故明主表信，如曾子杀彘也。患在尊厉王击警鼓与李悝谩两和也。

---

![](assets/audios/32/7.mp3)

右经

---

![](assets/audios/32/8.mp3)

说一

---

![](assets/audios/32/9.mp3)

宓子贱治单父，有若见之曰： __「子何臞也？」__ 宓子曰： __「君不知贱不肖，使治单父，官事急，心忧之，故臞也。」__ 有若曰： __「昔者舜鼓五弦之琴，歌南风之诗而天下治。今以单父之细也，治之而忧，治天下将奈何乎？故有术而御之，身坐于庙堂之上，有处女子之色，无害于治；无术而御之，身虽瘁臞，犹未有益。」__ 

---

![](assets/audios/32/10.mp3)

楚王谓田鸠曰： __「墨子者，显学也。其身体则可，其言多而不辩何也？」__ 曰： __「昔秦伯嫁其女于晋公子，令晋为之饰装，从衣文之媵七十人，至晋，晋人爱其妾而贱公女，此可谓善嫁妾而未可谓善嫁女也。楚人有卖其珠于郑者，为木兰之柜，薰以桂椒，缀以珠玉，饰以玫瑰，辑以翡翠，郑人买其椟而还其珠，此可谓善卖椟矣，未可谓善鬻珠也。今世之谈也，皆道辩说文辞之言，人主览其文而忘有用。墨子之说，传先王之道，论圣人之言以宣告人，若辩其辞，则恐人怀其文忘其直，以文害用也。此与楚人鬻珠，秦伯嫁女同类，故其言多不辩。」__ 

---

![](assets/audios/32/11.mp3)

墨子为木鸢，三年而成，蜚一日而败。弟子曰： __「先生之巧，至能使木鸢飞。」__ 墨子曰： __「吾不如为车輗者巧也，用咫尺之木，不费一朝之事，而引三十石之任致远，力多，久于岁数。今我为鸢，三年成，蜚一日而败。」__ 惠子闻之曰： __「墨子大巧，巧为輗，拙为鸢。」__ 

---

![](assets/audios/32/12.mp3)

宋王与齐仇也，筑武宫。讴癸倡，行者止观，筑者不倦，王闻召而赐之，对曰： __「臣师射稽之讴又贤于癸。」__ 王召射稽使之讴，行者不止，筑者知倦，王曰： __「行者不止，筑者知倦，其讴不胜如癸美何也？」__ 对曰： __「王试度其功，癸四板，射稽八板；掷其坚，癸五寸，射稽二寸。」__ 

---

![](assets/audios/32/13.mp3)

夫良药苦于口，而智者劝而饮之，知其入而已己疾也。忠言拂于耳，而明主听之，知其可以致功也。

---

![](assets/audios/32/14.mp3)

说二

---

![](assets/audios/32/15.mp3)

宋人有请为燕王以棘刺之端为母猴者，必三月斋然后能观之，燕王因以三乘养之。右御、治工言王曰： __「臣闻人主无十日不燕之斋。今知王不能久斋以观无用之器也，故以三月为期。凡刻削者，以其所以削必小。今臣治人也，无以为之削，此不然物也，王必察之。」__ 王因囚而问之，果妄，乃杀之。治人谓王曰： __「计无度量，言谈之士多棘刺之说也。」__ 

---

![](assets/audios/32/16.mp3)

一曰。燕王好微巧，卫人曰： __「能以棘刺之端为母猴。」__ 燕王说之，养之以五乘之奉。王曰： __「吾试观客为棘刺之母猴。」__ 客曰： __「人主欲观之，必半岁不入宫，不饮酒食肉，雨霁日出视之晏阴之间，而棘刺之母猴乃可见也。」__ 燕王因养卫人不能观其母猴。郑有台下之治者谓燕王曰： __「臣为削者也，诸微物必以削削之，而所削必大于削。今棘刺之端不容削锋，难以治棘刺之端。王试观客之削能与不能可知也。」__ 王曰： __「善。」__ 谓卫人曰： __「客为棘削之？」__ 曰： __「以削。」__ 王曰： __「吾欲观见之。」__ 客曰： __「臣请之舍取之。」__ 因逃。

---

![](assets/audios/32/17.mp3)

儿说，宋人，善辩者也。持白马非马也服齐稷下之辩者，乘白马而过关，则顾白马之赋。故籍之虚辞则能胜一国，考实按形不能谩于一人。

---

![](assets/audios/32/18.mp3)

夫新砥砺杀矢，彀弩而射，虽冥而妄发，其端未尝不中秋毫也，然而莫能复其处，不可谓善射，无常仪的也；设五寸之的，引十步之远，非羿、逢蒙不能必全者，有常仪的也；有度难而无度易也。有常仪的则羿、逢蒙以五寸为巧，无常仪的则以妄发而中秋毫为拙，故无度而应之则辩士繁说，设度而持之虽知者犹畏失也不敢妄言。今人主听说不应之以度，而说其辩不度以功，誉其行而不入关，此人主所以长欺、而说者所以长养也。

---

![](assets/audios/32/19.mp3)

客有教燕王为不死之道者，王使人学之，所使学者未及学而客死。王大怒，诛之。王不知客之欺己，而诛学者之晚也。夫信不然之物，而诛无罪之臣，不察之患也。且人所急无如其身，不能自使其无死，安能使王长生哉？

---

![](assets/audios/32/20.mp3)

郑人有相与争年者，一人曰： __「吾与尧同年。」__ 其一人曰： __「我与黄帝之兄同年。」__ 讼此而不决，以后息者为胜耳。

---

![](assets/audios/32/21.mp3)

客有为周君画荚者，三年而成，君观之，与髹荚者同状，周君大怒，画荚者曰： __「筑十版之墙，凿八尺之牖，而以日始出时加之其上而观。」__ 周君为之，望见其状尽成龙蛇禽兽车马，万物之状备具，周君大悦。此荚之功非不微难也，然其用与素髹厕同。

---

![](assets/audios/32/22.mp3)

客有为齐王画者，齐王问曰： __「画孰最难者？」__ 曰： __「犬马最难。」__  __「孰最易者？」__ 曰： __「鬼魅最易。夫犬马、人所知也，旦暮罄于前，不可类之，故难。鬼魅、无形者，不罄于前，故易之也。」__ 

---

![](assets/audios/32/23.mp3)

齐有居士田仲者，宋人屈谷见之曰： __「谷闻先生之义，不恃仰人而食。今谷有树瓠之道，坚如石，厚而无窍，献之。」__ 仲曰： __「夫瓠所贵者，谓其可以盛也。今厚而无窍，则不可剖以盛物，而任重如坚石，则不可以剖而以斟，吾无以瓠为也。」__ 曰： __「然，谷将弃之。今田仲不恃仰人而食，亦无益人之国，亦坚瓠之类也。」__ 

---

![](assets/audios/32/24.mp3)

虞庆为屋，谓匠人曰： __「屋太尊。」__ 匠人对曰： __「此新屋也，涂濡而椽生。」__ 虞庆曰： __「不然。夫濡涂重而生椽挠，以挠椽任重涂，此宜卑。更日久则涂乾而椽燥，涂乾则轻，椽燥则直，以直椽任轻涂，此益尊。」__ 匠人诎，为之而屋坏。

---

![](assets/audios/32/25.mp3)

一曰。虞庆将为屋，匠人曰： __「材生而涂濡。夫材生则挠，涂濡则重，以挠任重，今虽成，久必坏。」__ 虞庆曰： __「材乾则直，涂乾则轻，今诚得乾，日以轻直，虽久必不坏。」__ 匠人诎，作之，成，有间，屋果坏。

---

![](assets/audios/32/26.mp3)

范且曰： __「弓之折必于其尽也，不于其始也。夫工人张弓也，伏檠三旬而蹈弦，一日犯机，是节之其始而暴之其尽也，焉得无折。」__ 范且曰， __「不然。伏檠一日而蹈弦，三旬而犯机，是暴之其始而节之其尽也。」__ 工人穷也，为之，弓折。

---

![](assets/audios/32/27.mp3)

范且、虞庆之言皆文辩辞胜而反事之情，人主说而不禁，此所以败也。夫不谋治强之功，而艳乎辩说文丽之声，是却有术之士而任坏屋折弓也。故人主之于国事也，皆不达乎工匠之构屋张弓也，然而士穷乎范且、虞庆者，为虚辞、其无用而胜，实事、其无易而穷也。人主多无用之辩，而少无易之言，此所以乱也。今世之为范且、虞庆者不辍，而人主说之不止，是贵败折之类而以知术之人为工匠也。不得施其技巧，故屋坏弓折。知治之人不得行其方术，故国乱而主危。

---

![](assets/audios/32/28.mp3)

夫婴儿相与戏也，以尘为饭，以涂为羹，以木为胾，然至日晚必归饷者，尘饭涂羹可以戏而不可食也。夫称上古之传颂，辩而不悫，道先王仁义而不能正国者，此亦可以戏而不可以为治也。夫慕仁义而弱乱者，三晋也；不慕而治强者，秦也；然而未帝者，治未毕也。

---

![](assets/audios/32/29.mp3)

说三

---

![](assets/audios/32/30.mp3)

人为婴儿也，父母养之简，子长而怨。子盛壮成人，其供养薄，父母怒而诮之。子、父，至亲也，而或谯、或怨者，皆挟相为而不周于为己也。夫卖庸而播耕者，主人费家而美食、调布而求易钱者，非爱庸客也，曰：如是，耕者且深耨者熟耘也。庸客致力而疾耘耕者，尽巧而正畦陌畦畤者，非爱主人也，曰：如是，羹且美钱布且易云也。此其养功力，有父子之泽矣，而心调于用者，皆挟自为心也。故人行事施予，以利之为心，则越人易和；以害之为心，则父子离且怨。

---

![](assets/audios/32/31.mp3)

文公伐宋，乃先宣言曰： __「吾闻宋君无道，蔑侮长老，分财不中，教令不信，余来为民诛之。」__ 

---

![](assets/audios/32/32.mp3)

越伐吴，乃先宣言曰： __「我闻吴王筑如皇之台，掘深池，罢苦百姓，煎靡财货，以尽民力，余来为民诛之。」__ 

---

![](assets/audios/32/33.mp3)

蔡女为桓公妻，桓公与之乘舟，夫人荡舟，桓公大惧，禁之不止，怒而出之，乃且复召之，因复更嫁之，桓公大怒，将伐蔡，仲父谏曰： __「夫以寝席之戏，不足以伐人之国，功业不可冀也，请无以此为稽也。」__ 桓公不听，仲父曰： __「必不得已，楚之菁茅不贡于天子三年矣，君不如举兵为天子伐楚，楚服，因还袭蔡曰：余为天子伐楚而蔡不以兵听从，因遂灭之。此义于名而利于实，故必有为天子诛之名，而有报雠之实。」__ 

---

![](assets/audios/32/34.mp3)

吴起为魏将而攻中山，军人有病疽者，吴起跪而自吮其脓，伤者之母立泣，人问曰： __「将军于若子如是，尚何为而泣？」__ 对曰： __「吴起吮其父之创而父死，今是子又将死也，今吾是以泣。」__ 

---

![](assets/audios/32/35.mp3)

赵主父令工施钩梯而缘播吾，刻疏人迹其上，广三尺，长五尺，而勒之曰： __「主父常游于此。」__ 

---

![](assets/audios/32/36.mp3)

秦昭王令工施钩梯而上华山，以松柏之心为博，箭长八尺，棋长八寸，而勒之曰 __「昭王尝与天神博于此」__ 矣。

---

![](assets/audios/32/37.mp3)

文公反国，至河，令笾豆捐之，席蓐捐之，手足胼胝，面目黧黑者后之，咎犯闻之而夜哭，公曰： __「寡人出亡二十年，乃今得反国，咎犯闻之不喜而哭，意不欲寡人反国邪？」__ 犯对曰： __「笾豆所以食也，席蓐所以卧也，而君捐之；手足胼胝、面目黧黑，劳有功者也，而君后之。今臣有与在后，中不胜其哀，故哭。且臣为君行诈伪以反国者众矣，臣尚自恶也，而况于君？」__ 再拜而辞，文公止之曰： __「谚曰：筑社者，攐撅而置之，端冕而祀之。今子与我取之，而不与我治之；与我置之，而不与我祀之；焉可？」__ 解左骖而盟于河。

---

![](assets/audios/32/38.mp3)

郑县人卜子，使其妻为裤，其妻问曰： __「今裤何如？」__ 夫曰： __「象吾故苦。」__ 妻子因毁新令如故裤。

---

![](assets/audios/32/39.mp3)

郑县人有得车轭者，而不知其名，问人曰： __「此何种也？」__ 对曰： __「此车轭也。」__ 俄又复得一，问人曰： __「此是何种也？」__ 对曰： __「此车轭也。」__ 问者大怒曰： __「曩者曰车轭，今又曰车轭，是何众也？此女欺我也。」__ 遂与之斗。

---

![](assets/audios/32/40.mp3)

卫人有佐弋者，鸟至，因先以其裷麾之，鸟惊而不射也。

---

![](assets/audios/32/41.mp3)

郑县人卜子妻之市，买鳖以归，过颍水，以为渴也，因纵而饮之，遂亡其鳖。

---

![](assets/audios/32/42.mp3)

夫少者侍长者饮，长者饮亦自饮也。

---

![](assets/audios/32/43.mp3)

一曰。鲁人有自喜者，见长年饮酒不能釂则唾之，亦效唾之。

---

![](assets/audios/32/44.mp3)

一曰。宋人有少者亦欲效善，见长者饮无馀，非斟酒饮也而欲尽之。

---

![](assets/audios/32/45.mp3)

《书》曰： __「绅之束之。」__ 宋人有治者，因重带自绅束也。人曰： __「是何也？」__ 对曰： __「书言之，固然。」__ 

---

![](assets/audios/32/46.mp3)

《书》曰： __「既雕既琢，还归其朴。」__ 梁人有治者，动作言学，举事于文，曰难之，顾失其实，人曰： __「是何也？」__ 对曰： __「书言之固然。」__ 

---

![](assets/audios/32/47.mp3)

郢人有遗燕相国书者，夜书，火不明，因谓持烛者曰： __「举烛。」__ 云而过书举烛，举烛，非书意也，燕相受书而说之，曰： __「举烛者，尚明也，尚明也者，举贤而任之。」__ 燕相白王，王大说，国以治，治则治矣，非书意也。今世举学者多似此类。

---

![](assets/audios/32/48.mp3)

郑人有且置履者，先自度其足而置之其坐，至之市而忘操之，已得履，乃曰： __「吾忘持度。」__ 反归取之，及反，市罢，遂不得履，人曰： __「何不试之以足？」__ 曰： __「宁信度，无自信也。」__ 

---

![](assets/audios/32/49.mp3)

说四

---

![](assets/audios/32/50.mp3)

王登为中牟令，上言于襄主曰： __「中牟有士曰中章、胥己者，其身甚修，其学甚博，君何不举之？」__ 主曰： __「子见之，我将为中大夫。」__ 相室谏曰： __「中大夫，晋重列也，今无功而受，非晋臣之意。君其耳而未之目邪？」__ 襄主曰： __「我取登既耳而目之矣，登之所取又耳而目之，是耳目人绝无已也。」__ 王登一日而见二中大夫，予之田宅，中牟之人弃其田耘、卖宅圃，而随文学者邑之半。

---

![](assets/audios/32/51.mp3)

叔向御坐平公请事，公腓痛足痹转筋而不敢坏坐，晋国闻之，皆曰 __「叔向贤者，平公礼之，转筋而不敢坏坐。」__ 晋国之辞仕托、慕叔向者国之锤矣。

---

![](assets/audios/32/52.mp3)

郑县人有屈公者，闻敌恐，因死；恐已，因生。

---

![](assets/audios/32/53.mp3)

赵主父使李疵视中山可攻不也？还报曰： __「中山可伐也，君不亟伐，将后齐、燕。」__ 主父曰： __「何故可攻？」__ 李疵对曰： __「其君见好岩穴之士，所倾盖与车以见穷闾隘巷之士以十数，伉礼下布衣之士以百数矣。」__ 君曰： __「以子言论，是贤君也，安可攻？」__ 疵曰： __「不然。夫好显岩穴之士而朝之，则战士怠于行阵；上尊学者，下士居朝，则农夫惰于田。战士怠于行陈者则兵弱也，农夫惰于田者则国贫也。兵弱于敌，国贫于内，而不亡者，未之有也，伐之不亦可乎？」__ 主父曰： __「善。」__ 举兵而伐中山，遂灭也。

---

![](assets/audios/32/54.mp3)

说五

---

![](assets/audios/32/55.mp3)

齐桓公好服紫，一国尽服紫，当是时也，五素不得一紫，桓公患之，谓管仲曰： __「寡人好服紫，紫贵甚，一国百姓好服紫不已，寡人奈何？」__ 管仲曰： __「君欲何不试勿衣紫也，谓左右曰，吾甚恶紫之臭。」__ 于是左右适有衣紫而进者，公必曰： __「少却，吾恶紫臭。」__ 公曰： __「诺。」__ 于是日郎中莫衣紫，其明日国中莫衣紫，三日境内莫衣紫也。

---

![](assets/audios/32/56.mp3)

一曰。齐王好衣紫，齐人皆好也。齐国五素不得一紫，齐王患紫贵。傅说王曰： __「《诗》云：不躬不亲，庶民不信。今王欲民无衣紫者，王以自解紫衣而朝，群臣有紫衣进者，曰益远，寡人恶臭。」__ 是日也，郎中莫衣紫；是月也，国中莫衣紫；是岁也，境内莫衣紫。

---

![](assets/audios/32/57.mp3)

郑简公谓子产曰： __「国小，迫于荆、晋之间。今城郭不完，兵甲不备，不可以待不虞。」__ 子产曰： __「臣闭其外也已远矣，而守其内也已固矣，虽国小犹不危之也。君其勿忧。」__ 是以没简公身无患。

---

![](assets/audios/32/58.mp3)

子产相郑，简公谓子产曰： __「饮酒不乐也，俎豆不大，锺鼓竽瑟不鸣，寡人之事不一，国家不定，百姓不治，耕战不辑睦，亦子之罪。子有职，寡人亦有职，各守其职。」__ 子产退而为政五年，国无盗贼，道不拾遗，桃枣荫于街者莫有援也，锥刀遗道三日可反，三年不变，民无饥也。

---

![](assets/audios/32/59.mp3)

宋襄公与楚人战于涿谷上，宋人既成列矣，楚人未及济，右司马购强趋而谏曰： __「楚人众而宋人寡，请使楚人半涉未成列而击之，必败。」__ 襄公曰： __「寡人闻君子曰：不重伤，不擒二毛，不推人于险，不迫人于厄，不鼓不成列。今楚未济而击之，害义。请使楚人毕涉成阵而后鼓士进之。」__ 右司马曰： __「君不爱宋民，腹心不完，特为义耳。」__ 公曰： __「不反列，且行法。」__ 右司马反列，楚人已成列撰阵矣，公乃鼓之，宋人大败，公伤股，三日而死，此乃慕自亲仁义之祸。夫必恃人主之自躬亲而后民听从，是则将令人主耕以为上，服战雁行也民乃肯耕战，则人主不泰危乎？而人臣不泰安乎？

---

![](assets/audios/32/60.mp3)

齐景公游少海，传骑从中来谒曰： __「婴疾甚，且死，恐公后之。」__ 景公遽起，传骑又至。景公曰： __「趋驾烦且之乘，使驺子韩枢御之。」__ 行数百步，以驺为不疾，夺辔代之，御可数百步，以马为不进，尽释车而走。以烦且之良，而驺子韩枢之巧，而以为不如下走也。

---

![](assets/audios/32/61.mp3)

魏昭王欲与官事，谓孟尝君曰： __「寡人欲与官事。」__ 君曰： __「王欲与官事，则何不试习读法？」__ 昭王读法十馀简而睡卧矣，王曰： __「寡人不能读此法。」__ 夫不躬亲其势柄，而欲为人臣所宜为者也，睡不亦宜乎。

---

![](assets/audios/32/62.mp3)

孔子曰： __「为人君者犹盂也，民犹水也，盂方水方，盂圜水圜。」__ 

---

![](assets/audios/32/63.mp3)

邹君好服长缨，左右皆服长缨，缨甚贵，邹君患之，问左右，左右曰： __「君好服，百姓亦多服，是以贵。」__ 君因先自断其缨而出，国中皆不服长缨。君不能下令为百姓服度以禁之，乃断缨出以示民，是先戮以莅民也。

---

![](assets/audios/32/64.mp3)

叔向赋猎，功多者受多，功少者受少。

---

![](assets/audios/32/65.mp3)

韩昭侯谓申子曰： __「法度甚易行也。」__ 申子曰： __「法者见功而与赏，因能而受官。今君设法度而听左右之请，此所以难行也。」__ 昭侯曰： __「吾自今以来知行法矣，寡人奚听矣。」__ 一日，申子请仕其从兄官，昭侯曰： __「非所学于子也。听子之谒败子之道乎？亡其用子之谒。」__ 申子辟舍请罪。

---

![](assets/audios/32/66.mp3)

说六

---

![](assets/audios/32/67.mp3)

晋文公攻原，裹十日粮，遂与大夫期十日，至原十日而原不下，击金而退，罢兵而去，士有从原中出者曰： __「原三日即下矣。」__ 群臣左右谏曰： __「夫原之食竭力尽矣，君姑待之。」__ 公曰： __「吾与士期十日，不去，是亡吾信也。得原失信，吾不为也。」__ 遂罢兵而去。原人闻曰： __「有君如彼其信也，可无归乎？」__ 乃降公。卫人闻曰： __「有君如彼其信也，可无从乎？」__ 乃降公。孔子闻而记之曰： __「攻原得卫者信也。」__ 

---

![](assets/audios/32/68.mp3)

文公问箕郑曰： __「救饿奈何？」__ 对曰： __「信。」__ 公曰： __「安信？」__ 曰： __「信名。信名，则群臣守职，善恶不逾，百事不怠。信事，则不失天时，百姓不逾。信义，则近亲劝勉而远者归之矣。」__ 

---

![](assets/audios/32/69.mp3)

吴起出，遇故人而止之食，故人曰： __「诺，今返而御。」__ 吴子曰： __「待公而食。」__ 故人至暮不来，起不食待之，明日早，令人求故人，故人来方与之食。

---

![](assets/audios/32/70.mp3)

魏文侯与虞人期猎，明日，会天疾风，左右止，文侯不听，曰： __「不可。以风疾之故而失信，吾不为也。」__ 遂自驱车往，犯风而罢虞人。

---

![](assets/audios/32/71.mp3)

曾子之妻之市，其子随之而泣，其母曰： __「女还，顾反为女杀彘。」__ 妻适市来，曾子欲捕彘杀之，妻止之曰： __「特与婴儿戏耳。」__ 曾子曰： __「婴儿非与戏也。婴儿非有知也，待父母而学者也，听父母之教，今子欺之，是教子欺也。母欺子，子而不信其母，非所以成教也。」__ 遂烹彘也。

---

![](assets/audios/32/72.mp3)

楚厉王有警，为鼓以与百姓为戍，饮酒醉，过而击之也，民大惊，使人止之。曰： __「吾醉而与左右戏，过击之也。」__ 民皆罢。居数月，有警，击鼓而民不赴，乃更令明号而民信之。

---

![](assets/audios/32/73.mp3)

李悝警其两和曰： __「谨警敌人，旦暮且至击汝。」__ 如是者再三而敌不至，两和懈怠，不信李悝，居数月，秦人来袭之，至，几夺其军，此不信患也。

---

![](assets/audios/32/74.mp3)

一曰。李悝与秦人战，谓左和曰： __「速上，右和已上矣。」__ 又驰而至右和曰： __「左和已上矣。」__ 左右和曰： __「上矣。」__ 于是皆争上。其明年与秦人战，秦人袭之，至，几夺其军，此不信之患。

---

![](assets/audios/32/75.mp3)

有相与讼者，子产离之而毋得使通辞，到至其言以告而知也。

---

![](assets/audios/32/76.mp3)

惠嗣公使人伪关市，关市呵难之，因事关市以金，关市乃舍之，嗣公谓关市曰： __「某时有客过而予汝金，因谴之。」__ 关市大恐，以嗣公为明察。