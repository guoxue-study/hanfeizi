---
marp: true
title: 外储说右上
theme: uncover
paginate: true
---

# 外储说右上

---

![](assets/audios/34/1.mp3)

君所以治臣者有三：

---

![](assets/audios/34/2.mp3)

一、势不足以化则除之。师旷之对，晏子之说，皆合势之易也而道行之难，是与兽逐走也，未知除患。患之可除，在子夏之说春秋也。善持势者蚤绝其奸萌，故季孙让仲尼以遇势，而况错之于君乎？是以太公望杀狂矞，而臧获不乘骥。嗣公知之，故不驾鹿。薛公知之，故与二栾博。此皆知同异之反也。故明主之牧臣也，说在畜乌。

---

![](assets/audios/34/3.mp3)

二、人主者，利害之轺毂也，射者众，故人主共矣。是以好恶见则下有因，而人主惑矣；辞言通则臣难言，而主不神矣。说在申子之言六慎，与唐易之言弋也。患在国羊之请变，与宣王之太息也。明之以靖郭氏之献十珥也，与犀首、甘茂之道穴闻也。堂溪公知术，故问玉卮。昭侯能术，故以听独寝。明主之道，在申子之劝独断也。

---

![](assets/audios/34/4.mp3)

三、术之不行，有故。不杀其狗则酒酸。夫国亦有狗，且左右皆社鼠也。人主无尧之再诛，与庄王之应太子，而皆有薄媪之决蔡妪也。知贵不能以教歌之法先揆之，吴起之出爱妻，文公之斩颠颉，皆违其情者也。故能使人弹疽者，必其忍痛者也。

---

![](assets/audios/34/5.mp3)

右经

---

![](assets/audios/34/6.mp3)

说一

---

![](assets/audios/34/7.mp3)

赏之誉之不劝，罚之毁之不畏，四者加焉不变，则其除之。

---

![](assets/audios/34/8.mp3)

齐景公之晋，从平公饮，师旷侍坐，始坐，景公问政于师旷曰： __「太师将奚以教寡人？」__ 师旷曰： __「君必惠民而已。」__ 中坐，酒酣，将出，又复问政于师旷曰： __「太师奚以教寡人？」__ 曰： __「君必惠民而已矣。」__ 景公出之舍，师旷送之，又问政于师旷，师旷曰： __「君必惠民而已矣。」__ 景公归，思，未醒，而得师旷之所谓。 __「公子尾、公子夏者，景公之二弟也，甚得齐民，家富贵而民说之，拟于公室，此危吾位者也，今谓我惠民者，使我与二弟争民邪？」__ 于是反国发廪粟以赋众贫，散府馀财以赐孤寡，仓无陈粟，府无馀财，宫妇不御者出嫁之，七十受禄米，鬻德惠施于民也，已与二弟争。居二年，二弟出走，公子夏逃楚，公子尾走晋。

---

![](assets/audios/34/9.mp3)

景公与晏子游于少海，登柏寝之台而还望其国，曰： __「美哉，泱泱乎，堂堂乎，后世将孰有此？」__ 晏子对曰： __「其田成氏乎？」__ 景公曰： __「寡人有此国也，而曰田成氏有之，何也？」__ 晏子对曰： __「夫田成氏甚得齐民，其于民也，上之请爵禄行诸大臣，下之私大斗斛区釜以出贷，小斗斛区釜以收之。杀一牛，取一豆肉，馀以食士。终岁，布帛取二制焉，馀以衣士。故市木之价不加贵于山，泽之鱼盐龟鳖蠃蚌不加贵于海。君重敛，而田成氏厚施。齐尝大饥，道旁饿死者不可胜数也，父子相牵而趋田成氏者不闻不生。故周秦之民相与歌之曰：讴乎，其己乎苞乎，其往归田成子乎！《诗》曰：‘虽无德与女，式歌且舞。’今田成氏之德，而民之歌舞，民德归之矣。故曰：其田成氏乎。」__ 

---

![](assets/audios/34/10.mp3)

公泫然出涕曰： __「不亦悲乎！寡人有国而田成氏有之，今为之奈何？」__ 晏子对曰： __「君何患焉！若君欲夺之，则近贤而远不肖，治其烦乱，缓其刑罚，振贫穷而恤孤寡，行恩惠而给不足，民将归君，则虽有十田成氏，其如君何？」__ 

---

![](assets/audios/34/11.mp3)

或曰：景公不知用势，而师旷、晏子不知除患。夫猎者，托车舆之安，用六马之足，使王良佐辔，则身不劳而易及轻兽矣。今释车舆之利，捐六马之足与王良之御，而下走逐兽，则虽楼季之足无时及兽矣，托良马固车则臧获有馀。国者、君之车也，势者、君之马也。夫不处势以禁诛擅爱之臣，而必德厚以与天下齐行以争民，是皆不乘君之车，不因马之利车而下走者也。故曰：景公不知用势之主也，而师旷、晏子不知除患之臣也。

---

![](assets/audios/34/12.mp3)

子夏曰： __「春秋之记臣杀君，子杀父者，以十数矣，皆非一日之积也，有渐而以至矣。」__ 凡奸者，行久而成积，积成而力多，力多而能杀，故明主蚤绝之。今田常之为乱，有渐见矣，而君不诛。晏子不使其君禁侵陵之臣，而使其主行惠，故简公受其祸。故子夏曰： __「善持势者蚤绝奸之萌。」__ 

---

![](assets/audios/34/13.mp3)

季孙相鲁，子路为郈令。鲁以五月起众为长沟，当此之为，子路以其私秩粟为浆饭，要作沟者于五父之衢而餐之。孔子闻之，使子贡往覆其饭，击毁其器，曰： __「鲁君有民，子奚为乃餐之？」__ 子路怫然怒，攘肱而入请曰： __「夫子疾由之为仁义乎？所学于夫子者仁义也，仁义者，与天下共其所有而同其利者也。今以由之秩粟而餐民，不可何也？」__ 孔子曰： __「由之野也！吾以女知之，女徒未及也，女故如是之不知礼也！女之餐之，为爱之也。夫礼，天子爱天下，诸侯爱境内，大夫爱官职，士爱其家，过其所爱曰侵。今鲁君有民而子擅爱之，是子侵也，不亦诬乎！」__ 言未卒，而季孙使者至，让曰： __「肥也起民而使之，先生使弟子令徒役而餐之，将夺肥之民耶？」__ 孔子驾而去鲁。

---

![](assets/audios/34/14.mp3)

以孔子之贤，而季孙非鲁君也，以人臣之资，假人主之术，蚤禁于未形，而子路不得行其私惠，而害不得生，况人主乎？以景公之势而禁田常之侵也，则必无劫弑之患矣。

---

![](assets/audios/34/15.mp3)

太公望东封于齐，齐东海上有居士曰狂矞、华士，昆弟二人者立议曰： __「吾不臣天子，不友诸侯，耕作而食之，掘井而饮之，吾无求于人也。无上之名，无君之禄，不事仕而事力。」__ 太公望至于营丘，使吏执杀之以为首诛。周公旦从鲁闻之，发急传而问之曰： __「夫二子，贤者也。今日飨国而杀贤者，何也？」__ 太公望曰： __「是昆弟二人立议曰：‘吾不臣天子，不友诸侯，耕作而食之，掘井而饮之，吾无求于人也，无上之名，无君之禄，不事仕而事力。’彼不臣天子者，是望不得而臣也。不友诸侯者，是望不得而使也。耕作而食之，掘井而饮之，无求于人者，是望不得以赏罚劝禁也。且无上名，虽知、不为望用；不仰君禄，虽贤、不为望功。不仕则不治，不任则不忠。且先王之所以使其臣民者，非爵禄则刑罚也。

---

![](assets/audios/34/16.mp3)

今四者不足以使之，则望当谁为君乎？不服兵革而显，不亲耕耨而名，又所以教于国也。今有马于此，如骥之状者，天下之至良也。然而驱之不前，却之不止，左之不左，右之不右，则臧获虽贱，不托其足。臧获之所愿托其足于骥者，以骥之可以追利辟害也。今不为人用，臧获虽贱，不托其足焉。已自谓以为世之贤士，而不为主用，行极贤而不用于君，此非明主之所臣也，亦骥之不可左右矣，是以诛之。」__ 

---

![](assets/audios/34/17.mp3)

一曰。太公望东封于齐，海上有贤者狂矞，太公望闻之往请焉，三却马于门而狂矞不报见也，太公望诛之。当是时也，周公旦在鲁，驰往止之，比至，已诛之矣。周公旦曰： __「狂矞，天下贤者也，夫子何为诛之？」__ 太公望曰： __「狂矞也议不臣天子，不友诸侯，吾恐其乱法易教也，故以为首诛。今有马于此，形容似骥也，然驱之不往，引之不前，虽臧获不托足以旋其轸也。」__ 

---

![](assets/audios/34/18.mp3)

如耳说卫嗣公，卫嗣公说而太息。左右曰： __「公何为不相也？」__ 公曰： __「夫马似鹿者而题之千金，然而有百金之马而无一金之鹿者，马为人用而鹿不为人用也。今如耳，万乘之相也，外有大国之意，其心不在卫，虽辩智，亦不为寡人用，吾是以不相也。」__ 

---

![](assets/audios/34/19.mp3)

薛公之相魏昭侯也，左右有栾子者曰阳胡、潘，其于王甚重，而不为薛公，薛公患之。于是乃召与之博，予之人百金，令之昆弟博，俄又益之人二百金。方博有闲，谒者言客张季之子在门，公怫然怒，抚兵而授谒者曰： __「杀之，吾闻季之不为文也。」__ 立有闲，时季羽在侧，曰： __「不然。窃闻季为公甚，顾其人阴未闻耳。」__ 乃辍不杀客，而大礼之曰： __「曩者闻季之不为文也，故欲杀之。今诚为文也，岂忘季哉！」__ 告廪献千石之粟，告府献五百金，告驺私厩献良马固车二乘，因令奄将宫人之美妾二十人并遗季也。栾子因相谓曰： __「为公者必利，不为公者必害，吾曹何爱不为公？」__ 因私竞劝而遂为之。

---

![](assets/audios/34/20.mp3)

薛公以人臣之势，假人主之术也，而害不得生，况错之人主乎？夫驯乌者断其下翎焉，断其下翎则必恃人而食，焉得不驯乎？夫明主畜臣亦然，令臣不得不利君之禄，不得无服上之名；夫利君之禄，服上之名，焉得不服？

---

![](assets/audios/34/21.mp3)

说二

---

![](assets/audios/34/22.mp3)

《申子》曰： __「上明见，人备之；其不明见，人惑之。其知见，人惑之；不知见，人匿之。其无欲见，人司之；其有欲见，人饵之。故曰：吾无从知之，惟无为可以规之。」__ 

---

![](assets/audios/34/23.mp3)

一曰。《申子》曰： __「慎而言也，人且知女；慎而行也，人且随女。而有知见也，人且匿女；而无知见也，人且意女。女有知也，人且臧女；女无知也，人且行女。故曰：惟无为可以规之。」__ 

---

![](assets/audios/34/24.mp3)

田子方问唐易鞠曰： __「弋者何慎？」__ 对曰： __「鸟以数百目视子，子以二目御之，子谨周子廪。」__ 田子方曰： __「善。子加之弋，我加之国。」__ 郑长者闻之曰： __「田子方知欲为廪，而未得所以为廪。夫虚无无见者廪也。」__ 

---

![](assets/audios/34/25.mp3)

一曰。齐宣王问弋于唐易子曰： __「弋者奚贵？」__ 唐易子曰： __「在于谨廪。」__ 王曰： __「何谓谨廪？」__ 对曰： __「鸟以数十目视人，人以二目视鸟，奈何不谨廪也？故曰在于谨廪也。」__ 王曰： __「然则为天下何以为此廪？今人主以二目视一国，一国以万目视人主，将何以自为廪乎？」__ 对曰： __「郑长者有言曰：‘夫虚静无为而无见也。’其可以为此廪乎。」__ 

---

![](assets/audios/34/26.mp3)

国羊重于郑君，闻君之恶己也，侍饮，因先谓君曰： __「臣适不幸而有过，愿君幸而告之，臣请变更，则臣免死罪矣。」__ 

---

![](assets/audios/34/27.mp3)

客有说韩宣王，宣王说而太息，左右引王之说之以先告客以为德。

---

![](assets/audios/34/28.mp3)

靖郭君之相齐也，王后死，未知所置，乃献玉珥以知之。

---

![](assets/audios/34/29.mp3)

一曰。薛公相齐，齐威王夫人死，中有十孺子皆贵于王，薛公欲知王所欲立而请置一人以为夫人，王听之、则是说行于王而重于置夫人也，王不听、是说不行而轻于置夫人也，欲先知王之所欲置以劝王置之，于是为十玉珥而美其一而献之，王以赋十孺子，明日坐，视美珥之所在而劝王以为夫人。

---

![](assets/audios/34/30.mp3)

甘茂相秦惠王，惠王爱公孙衍，与之闲有所言，曰： __「寡人将相子。」__ 甘茂之吏道穴闻之，以告甘茂，甘茂入见王，曰： __「王得贤相，臣敢再拜贺。」__ 王曰： __「寡人托国于子，安更得贤相？」__ 对曰： __「将相犀首。」__ 王曰： __「子安闻之？」__ 对曰： __「犀首告臣。」__ 王怒犀首之泄，乃逐之。

---

![](assets/audios/34/31.mp3)

一曰。犀首，天下之善将也，梁王之臣也。秦王欲得之与治天下，犀首曰： __「衍其人臣者也，不敢离主之国。」__ 居期年，犀首抵罪于梁王，逃而入秦，秦王甚善之。樗里疾，秦之将也，恐犀首之代之将也，凿穴于王之所常隐语者，俄而王果与犀首计曰： __「吾欲攻韩，奚如？」__ 犀首曰： __「秋可矣。」__ 王曰： __「吾欲以国累子，子必勿泄也。」__ 犀首反走再拜曰： __「受命。」__ 于是樗里疾也道穴听之，矣郎中皆曰： __「兵秋起攻韩犀首为将。」__ 于是日也郎中尽知之，于是月也境内尽知之。王召樗里疾曰： __「是何匈匈也，何道出？」__ 樗里疾曰： __「似犀首也。」__ 王曰： __「吾无与犀首言也，其犀首何哉？」__ 樗里疾曰： __「犀首也羁旅，新抵罪，其心孤，是言自嫁于众。」__ 王曰： __「然。」__ 使人召犀首，已逃诸侯矣。

---

![](assets/audios/34/32.mp3)

堂溪公谓昭侯曰： __「今有千金之玉卮，通而无当，可以盛水乎？」__ 昭侯曰： __「不可。」__  __「有瓦器而不漏，可以盛酒乎？」__ 昭侯曰： __「可。」__ 对曰： __「夫瓦器至贱也，不漏，可以盛酒。虽有乎千金之玉卮，至贵，而无当，漏，不可盛水，则人孰注浆哉？今为人主而漏其群臣之语，是犹无当之玉卮也，虽有圣智，莫尽其术，为其漏也。」__ 昭侯曰： __「然。」__ 昭侯闻堂溪公之言，自此之后，欲发天下之大事，未尝不独寝，恐梦言而使人知其谋也。

---

![](assets/audios/34/33.mp3)

一曰。堂溪公见昭侯曰： __「今有白玉之卮而无当，有瓦卮而有当，君渴，将何以饮？」__ 君曰： __「以瓦卮。」__ 堂溪公曰： __「白玉之卮美，而君不以饮者，以其无当耶？」__ 君曰： __「然。」__ 堂溪公曰： __「为人主而漏泄其群臣之语，譬犹玉卮之无当。」__ 堂溪公每见而出，昭侯必独卧，惟恐梦言泄于妻妾。

---

![](assets/audios/34/34.mp3)

《申子》曰： __「独视者谓明，独听者谓聪。能独断者，故可以为天下主。」__ 

---

![](assets/audios/34/35.mp3)

说三

---

![](assets/audios/34/36.mp3)

宋人有酤酒者，升概甚平，遇客甚谨，为酒甚美，县帜甚高，著然不售，酒酸，怪其故，问其所知闾长者杨倩，倩曰： __「汝狗猛耶。」__ 曰： __「狗猛则酒何故而不售？」__ 曰： __「人畏焉。或令孺子怀钱挈壶瓮而往酤，而狗迓而齕之，此酒所以酸而不售也。」__ 夫国亦有狗，有道之士怀其术而欲以明万乘之主，大臣为猛狗迎而齕之，此人主之所以蔽胁，而有道之士所以不用也。故桓公问管仲 __「治国最奚患？」__ 对曰： __「最患社鼠矣。」__ 公曰： __「何患社鼠哉？」__ 对曰： __「君亦见夫为社者乎？树木而涂之，鼠穿其间，掘穴托其中，熏之则恐焚木，灌之则恐涂阤，此社鼠之所以不得也。今人君之左右，出则为势重而收利于民，入则比周而蔽恶于君，内闲主之情以告外，外内为重，诸臣百吏以为富，吏不诛则乱法，诛之则君不安，据而有之，此亦国之社鼠也。」__ 

---

![](assets/audios/34/37.mp3)

故人臣执柄而擅禁，明为己者必利，而不为己者必害，此亦猛狗也。夫大臣为猛狗而齕有道之士矣，左右又为社鼠而闲主之情，人主不觉，如此，主焉得无壅，国焉得无亡乎？

---

![](assets/audios/34/38.mp3)

一曰。宋之酤酒者有庄氏者，其酒常美，或使仆往酤庄氏之酒，其狗齕人，使者不敢往，乃酤佗家之酒，问曰： __「何为不酤庄氏之酒？」__ 对曰： __「今日庄氏之酒酸。」__ 故曰：不杀其狗则酒酸。

---

![](assets/audios/34/39.mp3)

一曰。桓公问管仲曰： __「治国何患？」__ 对曰： __「最苦社鼠。夫社木而涂之，鼠因自托也。熏之则木焚，灌之则涂阤，此所以苦于社鼠也。今人君左右，出则为势重以收利于民，入则比周谩侮蔽恶以欺于君，不诛则乱法，诛之则人主危，据而有之，此亦社鼠也。」__ 故人臣执柄擅禁，明为己者必利，不为己者必害，亦猛狗也。故左右为社鼠，用事者为猛狗，则术不行矣。

---

![](assets/audios/34/40.mp3)

尧欲传天下于舜，鲧谏曰： __「不祥哉！孰以天下而传之于匹夫乎？」__ 尧不听，举兵而诛，杀鲧于羽山之郊。共工又谏曰： __「孰以天下而传之于匹夫乎？」__ 尧不听，又举兵而诛，共工于幽州之都。于是天下莫敢言无传天下于舜。仲尼闻之曰： __「尧之知，舜之贤，非其难者也。夫至乎诛谏者必传之舜，乃其难也。」__ 一曰。 __「不以其所疑败其所察则难也。」__ 

---

![](assets/audios/34/41.mp3)

荆庄王有茅门之法曰： __「群臣大夫诸公子入朝，马蹄践溜者，廷理斩其輈，戮其御。」__ 于是太子入朝，马蹄践溜，廷理斩其輈，戮其御。太子怒，入为王泣曰： __「为我诛戮廷理。」__ 王曰： __「法者所以敬宗庙，尊社稷。故能立法从令尊敬社稷者，社稷之臣也，焉可诛也？夫犯法废令不尊敬社稷者，是臣乘君而下尚校也。臣乘君则主失威，下尚校则上位危。威失位危，社稷不守，吾将何以遗子孙？」__ 于是太子乃还走，避舍露宿三日，北面再拜请死罪。

---

![](assets/audios/34/42.mp3)

一曰。楚王急召太子。楚国之法，车不得至于茆门。天雨，廷中有潦，太子遂驱车至于茆门。廷理曰： __「车不得至茆门，非法也。」__ 太子曰： __「王召急，不得须无潦。」__ 遂驱之，廷理举殳而击其马，败其驾。太子入为王泣曰： __「廷中多潦，驱车至茆门，廷理曰非法也，举殳击臣马，败臣驾，王必诛之。」__ 王曰： __「前有老主而不逾，后有储主而不属，矜矣。是真吾守法之臣也。」__ 乃益爵二级，而开后门出太子。 __「勿复过。」__ 

---

![](assets/audios/34/43.mp3)

卫嗣君谓薄疑曰： __「子小寡人之国以为不足仕，则寡人力能仕子，请进爵以子为上卿。」__ 乃进田万顷。薄子曰： __「疑之母亲疑，以疑为能相万乘所不窕也。然疑家巫有蔡妪者，疑母甚爱信之，属之家事焉。疑智足以信言家事，疑母尽以听疑也。然已与疑言者，亦必复决之于蔡妪也。故论疑之智能，以疑为能相万乘而不窕也；论其亲，则子母之间也；然犹不免议之于蔡妪也。今疑之于人主也，非子母之亲也，而人主皆有蔡妪。人主之蔡妪，必其重人也。重人者，能行私者也。夫行私者，绳之外也；而疑之所言，法之内也。绳之外与法之内，雠也，不相受也。」__ 

---

![](assets/audios/34/44.mp3)

一曰。卫君之晋，谓薄疑曰： __「吾欲与子皆行。」__ 薄疑曰： __「媪也在中，请归与媪计之。卫君自请薄媪，薄媪曰： __「疑，君之臣也，君有意从之，甚善。」__ 卫君曰： __「吾以请之媪，媪许我矣。」__ 薄疑归言之媪也，曰： __「卫君之爱疑奚与媪？」__ 媪曰： __「不如吾爱子也。」__  __「卫君之贤疑奚与媪也？」__ 曰： __「不如吾贤子也。」__  __「媪与疑计家事，已决矣，乃请决之于卜者蔡妪。今卫君从疑而行，虽与疑决计，必与他蔡妪败之，如是则疑不得长为臣矣。」__ 

---

![](assets/audios/34/45.mp3)

夫教歌者，使先呼而诎之，其声反清徵者乃教之。

---

![](assets/audios/34/46.mp3)

一曰。教歌者，先揆以法，疾呼中宫，徐呼中徵。疾不中宫，徐不中徵，不可谓教。

---

![](assets/audios/34/47.mp3)

吴起，卫左氏中人也。使其妻织组而幅狭于度，吴子使更之，其妻曰： __「诺。」__ 及成，复度之，果不中度，吴子大怒。其妻对曰： __「吾始经之而不可更也。」__ 吴子出之，其妻请其兄而索入，其兄曰： __「吴子，为法者也。其为法也，且欲以与万乘致功，必先践之妻妾然后行之，子毋几索入矣。」__ 其妻之弟又重于卫君，乃因以卫君之重请吴子，吴子不听，遂去卫而入荆也。

---

![](assets/audios/34/48.mp3)

一曰。吴起示其妻以组曰： __「子为我织组，令之如是。」__ 组已就而效之，其组异善。起曰： __「使子为组，令之如是，而今也异善何也？」__ 其妻曰： __「用财若一也，加务善之。」__ 吴起曰： __「非语也。」__ 使之衣归。其父往请之，吴起曰： __「起家无虚言。」__ 

---

![](assets/audios/34/49.mp3)

晋文公问于狐偃曰： __「寡人甘肥周于堂，卮酒豆肉集于宫，壶酒不清，生肉不布，杀一牛遍于国中，一岁之功尽以衣士卒，其足以战民乎？」__ 狐子曰： __「不足。」__ 文公曰： __「吾弛关市之征而缓刑罚，其足以战民乎？」__ 狐子曰： __「不足。」__ 文公曰： __「吾民之有丧资者，寡人亲使郎中视事；有罪者赦之；贫穷不足者与之；其足以战民乎？」__ 狐子对曰： __「不足。此皆所以慎产也。而战之者，杀之也。民之从公也，为慎产也，公因而迎杀之，失所以为从公矣。」__ 曰： __「然则何如足以战民乎？」__ 狐子对曰： __「令无得不战。」__ 公曰： __「无得不战奈何？」__ 狐子对曰： __「信赏必罚，其足以战。」__ 公曰： __「刑罚之极安至？」__ 对曰： __「不辟亲贵，法行所爱。」__ 文公曰： __「善。」__ 明日令田于圃陆，期以日中为期，后期者行军法焉。

---

![](assets/audios/34/50.mp3)

于是公有所爱者曰颠颉后期，吏请其罪，文公陨涕而忧。吏曰： __「请用事焉。」__ 遂斩颠颉之脊，以徇百姓，以明法之信也。而后百姓皆惧曰： __「君于颠颉之贵重如彼甚也，而君犹行法焉，况于我则何有矣？」__ 文公见民之可战也，于是遂兴兵伐原，克之。伐卫，东其亩，取五鹿。攻阳，胜虢，伐曹。南围郑，反之陴。罢宋围，还与荆人战城濮，大败荆人，返为践土之盟，遂成衡雍之义。一举而八有功。所以然者，无他故异物，从狐偃之谋，假颠颉之脊也。

---

![](assets/audios/34/51.mp3)

夫痤疽之痛也，非刺骨髓，则烦心不可支也；非如是不能使人以半寸砥石弹之。今人主之于治亦然，非不知有苦则安；欲治其国，非如是不能听圣知而诛乱臣。乱臣者，必重人。重人者，必人主所甚亲爱也。人主所甚亲爱也者，是同坚白也。夫以布衣之资，欲以离人主之坚白、所爱，是以解左髀说右髀者，是身必死而说不行者也。